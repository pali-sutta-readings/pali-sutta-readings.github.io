#+author: gambhiro
#+youtube_id:

* 2025-12-17
** Snp 1.12 Munisutta

Santhavāto bhayaṁ jātaṁ,
niketā jāyate rajo;
Aniketamasanthavaṁ,
etaṁ ve munidassanaṁ.

Yo jātamucchijja na ropayeyya,
Jāyantamassa nānuppavecche;
Tamāhu ekaṁ muninaṁ carantaṁ,
Addakkhi so santipadaṁ mahesi.

Saṅkhāya vatthūni pamāya bījaṁ,
Sinehamassa nānuppavecche;
Sa ve munī jātikhayantadassī,
Takkaṁ pahāya na upeti saṅkhaṁ.

Aññāya sabbāni nivesanāni,
Anikāmayaṁ aññatarampi tesaṁ;
Sa ve munī vītagedho agiddho,
Nāyūhatī pāragato hi hoti.

Sabbābhibhuṁ sabbaviduṁ sumedhaṁ,
Sabbesu dhammesu anūpalittaṁ;
Sabbañjahaṁ taṇhakkhaye vimuttaṁ,
Taṁ vāpi dhīrā muni vedayanti.

Paññābalaṁ sīlavatūpapannaṁ,
Samāhitaṁ jhānarataṁ satīmaṁ;
Saṅgā pamuttaṁ akhilaṁ anāsavaṁ,
Taṁ vāpi dhīrā muni vedayanti.

Ekaṁ carantaṁ munimappamattaṁ,
Nindāpasaṁsāsu avedhamānaṁ;
Sīhaṁva saddesu asantasantaṁ,
Vātaṁva jālamhi asajjamānaṁ;
Padmaṁva toyena alippamānaṁ,
Netāramaññesamanaññaneyyaṁ;
Taṁ vāpi dhīrā muni vedayanti.

Yo ogahaṇe thambhorivābhijāyati,
Yasmiṁ pare vācāpariyantaṁ vadanti;
Taṁ vītarāgaṁ susamāhitindriyaṁ,
Taṁ vāpi dhīrā muni vedayanti.

Yo ve ṭhitatto tasaraṁva ujju,
Jigucchati kammehi pāpakehi;
Vīmaṁsamāno visamaṁ samañca,
Taṁ vāpi dhīrā muni vedayanti.

Yo saññatatto na karoti pāpaṁ,
Daharo majjhimo ca muni yatatto;
Arosaneyyo na so roseti kañci,
Taṁ vāpi dhīrā muni vedayanti.

Yadaggato majjhato sesato vā,
Piṇḍaṁ labhetha paradattūpajīvī;
Nālaṁ thutuṁ nopi nipaccavādī,
Taṁ vāpi dhīrā muni vedayanti.

Muniṁ carantaṁ virataṁ methunasmā,
Yo yobbane nopanibajjhate kvaci;
Madappamādā virataṁ vippamuttaṁ,
Taṁ vāpi dhīrā muni vedayanti.

Aññāya lokaṁ paramatthadassiṁ,
Oghaṁ samuddaṁ atitariya tādiṁ;
Taṁ chinnaganthaṁ asitaṁ anāsavaṁ,
Taṁ vāpi dhīrā muni vedayanti.

Asamā ubho dūravihāravuttino,
Gihī dāraposī amamo ca subbato;
Parapāṇarodhāya gihī asaññato,
Niccaṁ munī rakkhati pāṇine yato.

Sikhī yathā nīlagīvo vihaṅgamo,
Haṁsassa nopeti javaṁ kudācanaṁ;
Evaṁ gihī nānukaroti bhikkhuno,
Munino vivittassa vanamhi jhāyatoti.
